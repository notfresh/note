写雨的诗句



# 春夜喜雨

[唐代](https://so.gushiwen.org/shiwen/default.aspx?cstr=唐代)：[杜甫](https://so.gushiwen.org/authorv_515ea88d1858.aspx)

好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。



# 定风波·莫听穿林打叶声

[宋代](https://so.gushiwen.org/shiwen/default.aspx?cstr=宋代)：[苏轼](https://so.gushiwen.org/authorv_3b99a16ff2dd.aspx)

三月七日，沙湖道中遇雨，雨具先去，同行皆狼狈，余独不觉。已而遂晴，故作此词。

莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。




# 夜雨寄北

[唐代](https://so.gushiwen.org/shiwen/default.aspx?cstr=唐代)：[李商隐](https://so.gushiwen.org/authorv_bc94c92721b8.aspx)

君问归期未有期，巴山夜雨涨秋池。
何当共剪西窗烛，却话巴山夜雨时。



# 早春呈水部张十八员外

[唐代](https://so.gushiwen.org/shiwen/default.aspx?cstr=唐代)：[韩愈](https://so.gushiwen.org/authorv_1abe13750637.aspx)

天街小雨润如酥，草色遥看近却无。
最是一年春好处，绝胜烟柳满皇都。



# 虞美人·听雨

[宋代](https://so.gushiwen.org/shiwen/default.aspx?cstr=宋代)：[蒋捷](https://so.gushiwen.org/authorv_5456aa6d3e19.aspx)

少年听雨歌楼上，红烛昏罗帐。壮年听雨客舟中，江阔云低、断雁叫西风。
而今听雨僧庐下，鬓已星星也。悲欢离合总无情，一任阶前、点滴到天明。



# 绝句·古木阴中系短篷

[宋代](https://so.gushiwen.org/shiwen/default.aspx?cstr=宋代)：[志南](https://so.gushiwen.org/authorv_a9890d31f972.aspx)

古木阴中系短篷，杖藜扶我过桥东。
沾衣欲湿杏花雨，吹面不寒杨柳风。



# 水仙子·夜雨

[元代](https://so.gushiwen.org/shiwen/default.aspx?cstr=元代)：[徐再思](https://so.gushiwen.org/authorv_79bc07db1e74.aspx)

一声梧叶一声秋，一点芭蕉一点愁，三更归梦三更后。落灯花，棋未收，叹新丰孤馆人留。枕上十年事，江南二老忧，都到心头。



# 雨过山村

[唐代](https://so.gushiwen.org/shiwen/default.aspx?cstr=唐代)：[王建](https://so.gushiwen.org/authorv_ae8538b4e917.aspx)

雨里鸡鸣一两家，竹溪村路板桥斜。
妇姑相唤浴蚕去，闲看中庭栀子花。



# 剑门道中遇微雨

[宋代](https://so.gushiwen.org/shiwen/default.aspx?cstr=宋代)：[陆游](https://so.gushiwen.org/authorv_efd5da0ed1a1.aspx)

衣上征尘杂酒痕，远游无处不销魂。
此身合是诗人未？细雨骑驴入剑门。



# 诗经•郑风•风雨

[先秦](https://so.gushiwen.org/shiwen/default.aspx?cstr=先秦)：[佚名](https://so.gushiwen.org/search.aspx?value=佚名)

风雨凄凄，鸡鸣喈喈。既见君子，云胡不夷。
风雨潇潇，鸡鸣胶胶。既见君子，云胡不瘳。
风雨如晦，鸡鸣不已。既见君子，云胡不喜。



# 水槛遣心二首

[唐代](https://so.gushiwen.org/shiwen/default.aspx?cstr=唐代)：[杜甫](https://so.gushiwen.org/authorv_515ea88d1858.aspx)

去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。

蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。



# 春游湖

[宋代](https://so.gushiwen.org/shiwen/default.aspx?cstr=宋代)：[徐俯](https://so.gushiwen.org/authorv_ae33a9929a48.aspx)

双飞燕子几时回？夹岸桃花蘸水开。
春雨断桥人不渡，小舟撑出柳阴来。(渡 一作：度)



# 好事近·梦中作

[宋代](https://so.gushiwen.org/shiwen/default.aspx?cstr=宋代)：[秦观](https://so.gushiwen.org/authorv_d4825d86f017.aspx)

春路雨添花，花动一山春色。行到小溪深处，有黄鹂千百。
飞云当面化龙蛇，夭矫转空碧。醉卧古藤阴下，了不知南北。



# 长相思·雨

[宋代](https://so.gushiwen.org/shiwen/default.aspx?cstr=宋代)：[万俟咏](https://so.gushiwen.org/authorv_d599b5f5c4a3.aspx)

一声声，一更更。窗外芭蕉窗里灯，此时无限情。
梦难成，恨难平。不道愁人不喜听，空阶滴到明。



# 别严士元

[唐代](https://so.gushiwen.org/shiwen/default.aspx?cstr=唐代)：[刘长卿](https://so.gushiwen.org/authorv_b3e23d54ee99.aspx)

春风倚棹阖闾城，水国春寒阴复晴。
细雨湿衣看不见，闲花落地听无声。
日斜江上孤帆影，草绿湖南万里情。
东道若逢相识问，青袍今日误儒生。



# 五月十九日大雨

[明代](https://so.gushiwen.org/shiwen/default.aspx?cstr=明代)：[刘基](https://so.gushiwen.org/authorv_a1f725c6aa25.aspx)

风驱急雨洒高城，云压轻雷殷地声。
雨过不知龙去处，一池草色万蛙鸣。



# 赋得暮雨送李胄 / 赋得暮雨送李曹

[唐代](https://so.gushiwen.org/shiwen/default.aspx?cstr=唐代)：[韦应物](https://so.gushiwen.org/authorv_00ea9cc9fdbf.aspx)

楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。



# 伤春怨·雨打江南树

[宋代](https://so.gushiwen.org/shiwen/default.aspx?cstr=宋代)：[王安石](https://so.gushiwen.org/authorv_6485481407d1.aspx)

雨打江南树。一夜花开无数。绿叶渐成阴，下有游人归路。
与君相逢处。不道春将暮。把酒祝东风，且莫恁、匆匆去。



# 卜算子·风雨送人来

[宋代](https://so.gushiwen.org/shiwen/default.aspx?cstr=宋代)：[游次公](https://so.gushiwen.org/authorv_dcce5011761c.aspx)

风雨送人来，风雨留人住。草草杯盘话别离，风雨催人去。
泪眼不曾晴，眉黛愁还聚。明日相思莫上楼，楼上多风雨。



# 绮罗香·咏春雨

[宋代](https://so.gushiwen.org/shiwen/default.aspx?cstr=宋代)：[史达祖](https://so.gushiwen.org/authorv_5e3ff13af4fc.aspx)

做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨它、佳约风流，钿车不到杜陵路。
沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。



# 阮郎归·春风吹雨绕残枝

[宋代](https://so.gushiwen.org/shiwen/default.aspx?cstr=宋代)：[秦观](https://so.gushiwen.org/authorv_d4825d86f017.aspx)

春风吹雨绕残枝，落花无可飞。小池寒渌欲生漪，雨晴还日西。
帘半卷，燕双归。讳愁无奈眉。翻身整顿着残棋，沉吟应劫迟。



